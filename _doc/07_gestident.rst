****************************************
**7. Gestione delle Identità**
****************************************
La gestione delle identità digitali degli utenti di Corte dei conti è improntata ai seguenti principi: 

Ad ogni utente è assegnata una ed una sola identità digitale; 

La gestione delle identità digitali (creazione, rimozione, assegnazione ai gruppi, ecc.) è automatizzata e la sua sorgente dati autoritativa è il sistema informativo del personale.  

Pertanto, le identità digitali, il loro stato ed i loro attributi sono definiti automaticamente in base al contenuto informativo di SIAP*Cdc.  

Eccezioni a quanto sopra sono possibili solo per specifiche esigenze espressamente autorizzate dal vertice amministrativo. 

L’autenticazione al dominio di Corte dei conti avviene attraverso l’inserimento della propria user-id (nel formato nome.cognome@corteconti.it) e password (di dominio). 

Per ragioni di sicurezza, l’accesso ai servizi raggiungibili anche dall’esterno è protetto mediante una procedura di Autenticazione Forte (Multi Factor Authentication) che prevede, in base alle impostazioni fornite dall’utente in fase di abilitazione o modificate attraverso l’apposita sezione “Informazione di sicurezza” del proprio account aziendale, la successiva ricezione, al numero di telefono cellulare di servizio (o altro numero di cellulare fornito) di: 

una chiamata vocale alla quale occorrerà rispondere, seguendo successivamente le indicazioni fornite (digitazione del tasto “#” (cancelletto)); 

in alternativa, un SMS contenete il codice one-shot da utilizzare per l’autenticazione. 

I servizi di Corte potranno essere utilizzati fino alla definitiva disattivazione, che avverrà, ordinariamente (salvo eccezioni legate ad eventi particolari come ad es. licenziamento, decesso, altro), entro il 90-esimo giorno dalla cessazione dal servizio. 

Su richiesta motivata ed autorizzata dal Segretario Generale, nonché per incarichi formali rilasciati dagli organi competenti in ragione della chiusura di eventuali pendenze istituzionali, è possibile ottenere un’autorizzazione eccezionale di proroga. 

La password individuale deve mantenersi custodita nella massima segretezza e non è condivisibile in alcun caso. Ha una scadenza preimpostata, di cui è dato preavviso automatico dal sistema, trascorsa la quale è necessario procedere alla modifica.  

La password deve rispondere a specifici requisiti di complessità: deve essere differente rispetto a quelle già utilizzate; deve essere costituita da un numero minimo di 12 caratteri e prevedere in modo combinato lettere maiuscole e minuscole, numeri e/o caratteri speciali. 

Per evitare blocchi dell’account è necessario che la nuova password venga impostata anche sugli altri dispositivi utilizzati per il collegamento con le risorse e la rete di Corte (configurazione wifi di smartphone e tablet). 

Il reset della password può eseguirsi autonomamente sul portale self service, previa registrazione. 

..


